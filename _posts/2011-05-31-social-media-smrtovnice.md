---
layout: post
title:  "Social Media Smrtovnice"
date:   2011-05-31 15:53:34 +0200
categories: arhiva
---
U ovom članku malo odstupam od tematike bloga. Ne volim pisati ovakve članke, ali jednostavno nisam mogao 'ne reći ništa', pa sam radi toga iskoristio blog.

Protekle sedmice sam bio na kafi sa još nekoliko tviteraša. Druženje je usput bilo odlično, i jedva čekam da se opet sastanemo. Da ne kolim previše, pričali smo o nekim web stranicama, kad neko reče 'pustite vi to sve, ajmo proučiti Fatihu klikom'. Naša reakcija je bila 'daj, nemoj se šaliti sa takvim stvarima'. Stranica o kojoj se radi je umrli.ba, kada smo otišli na dotičnu uvidjeli smo da to stvarno nije bila šala.

Sura El-Fatiha je prva sura u Kur'anu, u kojoj se iskazuje molba Allahu đž.š. za upućivanje na pravi put i zaštite od zla. Ova sura ima posebnu ulogu u životu vjernika muslimana, jer se uči na svakom rekatu namaza.

<img src="/assets/smrtovnica_1.jpg" width="600" />

Ja sam ostao bez riječi. Prvo sam mislio da se neko šali na račun vjere, ali ljudi koji su vlasnici stranice uzimaju novac za objavljene smrtovnica. Shvatam da 'trebaju' ove online smrtovnice, radi ljudi koji žive u inostranstvu. Ali da se klikom prouči Fatiha? I kao da to nije dovoljno, tu stoji i brojač koji broji 'proučene fatihe'. Koliko znam, Fatiha se može proučiti, ispred bilo čije duše, bilo gdje i bilo kada. Zar nekome treba potvrda da je to uradio? Očigledno više nije dovoljan osjećaj lične satisfkacije i učinjenog dobrog djela prema umrloj osobi.

Zar je stvarno potrebno da od svega danas pravimo društvenu mrežu? Da li je moguće da nam se Facebook već toliko podvukao pod kožu, da sve asociramo 'čuvenim' Like-om, i da stvari tek dobivaju na vrijednosti kad se skupi određen broj Like-ova?
Mislim da smo krenuli u nekom bolesnom pravcu, gdje život prebacujemo online, odnosno javno dostupan svima, i iskreno, malo me je strah.

Lično mislim da ove, nazovimo ih, social media smrtovnice nisu uredu. No, možda ima neko ko nije istog mišljenja kao ja. Volio bih da mi vi ostavite u komentarima vaše mišljenje o ovome!?

## UPDATE

Ušao sam nakon pola godine na stranicu umrli.ba, reko samo da vidim da se nisu sjetili (konačno) ugasiti site i krasti ljudima pare. Kad ono novitet. Od sad su tu i smrtovnice ljudi drugih vjeroispovijesti, gdje možete zapaliti svijeću.

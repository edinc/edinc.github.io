---
layout: post
title:  "Evernote recenzija"
date:   2011-06-27 15:53:34 +0200
categories: recenzija
author: Edin Cenanovic
---
Količina informacija koje pratimo, i koja nam je potrebna, i dalje raste. Trudimo se da podatke držimo organizovanim i dostupnim, ali bez pravog alata, taj posao može da bude itekako naporan.

Evernote je aplikacija koja omogućava vođenje bilješki, spremanje fotografija, PDF dokumenata ili čuvanje omiljenih bookmarka. Ključna karakteristika aplikacije je njena veza sa "oblakom", što znači da svemu što spremite možete pristupiti s bilo koje lokacije i verzije Evernotea.

Na Evernote možete pohraniti tekstualne podatke, slike, audio i video zapise. Besplatni nalog omogućava mjesečni upload od maksimalno 60 MB. Podacima možete pristupiti uz pomoć raznih interfejsa, odnosno uređaja. Između ostalog, mobilne aplikacije, desktop aplikacija za Windows ili Mac te naravno web stranica.

Registracija na Evernote je besplatna, uz mogućnost pretplate na premium nalog, koji košta 5 dolara mjesečno, ili 45 dolara godišnje. Neke od prednosti premium naloga su podrška za sve formate datoteka, mogućnost isključivanja reklama (koje mi inače ne smatramo naročito iritantnim), pretraživanje PDF dokumenata, dozvola za prenos do 1 GB bilješki mjesečno (besplatna verzija dozvoljava prenos od 60 MB) itd. Za detaljnu komparaciju preporučujemo da svakako pogledate tabelu koja uspoređuje besplatni i premium nalog.

<img src="/assets/evernote_1.jpg" width="600" />

Podaci se organizuju kroz bilježnice. Korisnik pravi i imenuje bilježnice po želji, što omogućava da su podaci pregledni i uredno sortirani. Za zapisivanje bilješki na raspolaganju imate osnovne alate za formatiranje, gdje također možete dodavati tagove, checkboxove (za to-do liste), ili možete čitavu bilješku asocirati s nekim linkom. Internet konekcija nije neophodna za korištenje aplikacije, što znači da sve podatke koje unesete, odnosno promjene koje napravite, možete sinhronizirati nakon što se spojite na Internet.

Jedna od opcija koja nam se jako svidjela radi u kombinaciji sa Web Clipper dodatkom. Ovaj dodatak omogućava spremanje čitave web stranice, ili samo određenog dijela teksta, jednim klikom miša.

<img src="/assets/evernote_2.jpg" width="600" />

Nakon instalacije dodatka, pojavit će se mali Evernote taster kojeg je samo potrebno kliknuti da bi spremili kompletnu stranicu, dok tekst spremate tako što obilježite željeni dio i kliknete na Evernote taster.

<img src="/assets/evernote_3.jpg" width="600" />

Naravno, za aplikaciju ovakvog tipa izuzetno je važno da korisnik može brzo i jednostavno pronaći pohranjene sadržaje. Evernote to rješava pomoću tagova, a koristi se i OCR (Optical Character Recognition) koji prikazuje tražene pojmove u slikama (koje sadrže neki tekst) ili skeniranim tekstovima koji su pisani rukom.

<img src="/assets/evernote_4.jpg" width="600" />

S obzirom da govorimo o podacima koji se spremaju na udaljene servere, sigurnost je još jedna od stavki kojoj se morala posvetiti posebna pažnja. Evernote dolazi sa podrškom za enkripciju, no ista radi samo u desktop verziji. Potrebno je obilježiti dio teksta te korištenjem desnog tastera aktivirati meni za izbor opcije "Encyprt selected text".

<img src="/assets/evernote_5.jpg" width="600" />

Nakon toga se unosi lozinka pomoću koje ćete poslije dekriptovati ili otključati sadržaj. Enkripciju postavljate zauvijek, nije ju moguće ukloniti, tako da dobro morate zapamtiti lozinku koji ste unijeli.

Probali smo i Evernote verziju za iPhone, koja je također dostupna besplatno. Većina mogućnosti sa desktop verzije prenesena je i na iPhone verziju, ako izuzmemo podršku za checkboxove. Smatramo da podrška za OCR tek ovdje dolazi do pravog izražaja. Zamislite da se vozite ulicom, i naiđete na neku zanimljivu trgovinu. Samo izvadite mobilni uređaj, uslikate ime, adresu i broj telefona. Poslije, pretragom bilo čega što se možete sjetiti u vezi trgovine (prva dva slova imena ili adrese), lako pronađete sliku.

<img src="/assets/evernote_6.jpg" width="600" />

Što se tiče pravljenja bilješki, tu je iPhone aplikacija malo siromašnija od drugih mobilnih verzija. Naime, samo možete kreirati tekstualne bilješke, video bilješke, i bilješke sa slikama, dok sa BlackBerry i Windows Mobile verzijama imate mogućnost pravljenja i uploada bilješki bilo kojeg formata. Vrijedi napomenuti da je Evernote aplikacija dostupna još i za Android, Windows Phone 7 i webOS.

Uzimajući sve u obzir, smatramo da je Evernote vrlo dobra aplikacija koja posao, za koji je namijenjena, obavlja sasvim korektno. Sinhronizacija podataka se odvija brzo, dok se bilješke spašavaju automatski, tako da se ne morate brinuti da li ste pritisnuli taster za spašavanje.

Svakako preporučujemo da testirate Evernote (za što će vam i besplatni nalog biti sasvim dovoljan), i vidite da li će zadovoljiti vaše potrebe. Potrebe autora ova aplikacija je sasvim zadovoljila.

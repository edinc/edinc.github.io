---
layout: post
title:  "Microsoft Network - Rezime"
date:   2011-03-20 15:53:34 +0200
categories: arhiva
---
Odmah da vam kažem da ovo neće biti suhoparno izvještavanje tipa 'taj predavač je pričao o tome i tome', za ovo će se razni IT portali pobrinuti :) Iznijeću stvari onako kako sam ih ja doživio.

Krenut ću od organizacije. Ona je bila na vrhunskom nivou. Mjesta na kojima su se održavala predavanja su smisleno odabrana. Sve je bilo 'u krugu', tako da se za 5-10 minuta moglo doći od jednog do drugog mjesta. Nije bilo nikakvih tehničkih problema (bar na predavanjima na kojima sam ja bio). Internet je bio obezbijeđen u svim salama u kojima su se održavala predavanja. Također je bilo i dovoljno osvježenja tokom pauza.

Mala zamjerka je što nije bilo nekog termina u kom bi se svi učesnici/predavači konferencije mogli družiti, a da to nije neko predavanje. Bio je konferencijski party, koji je usput bio odličan, ali na njemu se jednostavno nije moglo komunicirati kako treba radi (pre)glasne muzike.
Dobivena iskustva su ogromna. Konferencija mi je otvorila neke nove vidike i dala par dobrih ideja koje ću pokušati realizovati čim prije. Shvatio sam jednu stvar, a to je da ništa ne znam. Tačnije ne znam onoliko koliko bi ustvari htio. Ova činjenica me nije razočarala. Naprotiv, dobio sam samo još više volje za radom i usavršavanjem.

Negdje sam pročitao da je najveća pogreška na konfrerenciji biti s ljudima koje poznaješ. I u ovo sam se zaista uvjerio. S poznatim ljudima se uvijek može otići na kafu ili pivo. Znači treba upoznati što više novih ljudi. Napravio sam sjajna poznanstva. Upoznao sam ljude koji su stručnjaci u granama informatike u kojima rade. Ovom prilikom želim da se još jednom zahvalim ekipi na odličnom druženju.

Da se malo dotaknem i predavanja i predavača. Njih je bilo mnogo. Većina predavača radi dugi niz godina u industriji, i iza sebe imaju dugogodišnje iskustvo. Žao mi je što sam propustio neka predavanja, ali to i nije toliki problem jer su sva predavanja snimljena i biti će poslije dostupna online.

Dva predavanja su kod mene ostavila posebno traga. Hyper-V i Dynamic Memory Ilije Brajkovića, i CSI SQL server: Digital Evidence Collecting Jasmina Azemovića.

<img src="/assets/msn_bl_1.jpg" width="600" />

Oba predavača su dobili najveću nagradu za pojedinca u Microsoftu, Most Valuable Profesisonal (MVP).

<img src="/assets/msn_bl_2.jpg" width="600" />

Jedno od mjerila uspješnosti predavanja je broj postavljanih pitanja, a ova dva predavača su dobila brdo pitanja. Tako da su praktično Q&A sesije ustvari bile skoro zanimljive i informativne kao i same prezentacije.

Sve u svemu, Microsoft Network je bio i više nego dobar ako uzmemo u obzir da je ovo prva konferencija u Bosni i Hercegovini. Moglo bi se reći historijski korak za bosanskohercegovačku IT industriju. Nadam se da će ovakva i slična dešavanja postati tradicija.

Čestitam ekipi Microsofta BiH na dobroj organizaciji, i želim im da nastave s dobrim radom.

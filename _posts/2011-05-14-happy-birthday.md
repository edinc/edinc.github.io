---
layout: post
title:  "Happy Birthday"
date:   2011-05-14 15:53:34 +0200
categories: esej
author: Edin Cenanovic
---
Danas, prije tačno godinu dana, sam zaplovio u svijet blogosfere. Sve je krenulo kao pilot projekt mladog entuzijaste koji je želio da podijeli nešto s ostatkom svijeta. U ovom članku ću pisati malo o svom blogerskom napretku u pretklih godinu dana, i pokušaću dati par savjeta za sadašnje/buduće blogere.

## Malo statistike

Kakav bi bio godišnji rezime bez bar malo statistike :)

Od 14.05.2010 do danas blog je posjetilo 13903 posjetitelja, napisano je ukupno 34 članka (ne brojeći ovaj). Prvi članak, Windows 7 God Mode, je napisan tačno na ovaj dan, protekle godine. Najviše pozornosti su privukli članci o BH Telecomu, koju su također preuzeti od strane nekoliko portala.

## Lična metamorfoza

Blog sam krenuo pisati bez imalo iskustva o pisanju. Štaviše, nekad sam mrzio pisati sastave (hvala profesore bosanskog jezika!), ali sam imao želju i volju. Naravno, svaki početak je težak, pa je i moj bio.

Kao prvo, najviše me je brinulo to što pišem nešto pod svojim pravim imenom i prezimenom. Strah da ću se izblamirati je bio ogroman. No, pisao sam, i pisao. Kritike su bile dobre, što me je tjeralo samo da još više pišem, i strah se postepeno smanjivao.

Sve ima svoje uspone i padove. Prvi pad se desio možda godinu dana nakon pokretanja bloga, gdje jednostavno nisam uspio stići ništa pisati radi drugih obaveza. Tad sam čak razmišljao da prekinem skroz pisati, ali desilo mi se nešto odlično. Desio se Twitter! :)

Na Twitteru sam ustvari upoznao bosanskohercegovačku i susjednu blogosferu, o kojoj nisam imao apsolutno nikakve veze. Upoznao sam druge blogere, krenuo čitati njihove blogove, povezivao se s njima. Bili su mi zaista nadahnuće i motiv za daljnji rad na blogu. Dobio sam nove ideje, i polako kreirao svoj način pisanja. Najvažnije što sam shvatio je to da blog ne smije prerasti u obavezu (što mi se zamalo nije desilo), i da je blog veoma jako sredstvo! Uspješno sam ga ukomponovao među ostale obaveze, i pisanje mi je predstavljalo odmor i na neki način bijeg od svega ostalog.

## Par savjeta za početnike

Nemam neko posebno iskustvo, ali bih želio podijeliti par stvari koje su meni lično pomogle. Ovom prilikom bi također želio motivisati Vas da krenete pisati vlastiti blog. Vjerujem da u BiH ima jako puno ljudi koji imaju nešto za reći. Pa što to onda i ne učiniti? Servisi kao što su WodPress.com i Blogger.ba nude mogućnost kreiranja potpuno besplatnih blogova. Na vama je samo da ih uredite i krenete s pisanjem.

Najvažnije je da budete dosljedni temi bloga. Dakle, ako vam je tema bloga nešto o autima, nebi imalo previše smisla pisati o životinjama. Isto toliko je važno da čitate, i čitate, i čitate. Nebitno šta, knjige, portale, magazine, druge blogove... Čitanjem dobivate ideje, upoznajete se raznim stilovima pisanja. Također se treba znati nositi s kritikama, inače je blog odma osuđen na propast.

Ne treba očajavati ako ne krene najbolje. Ako je sadržaj dobar i poučan, blog će veoma brzo biti 'otkriven'.

## Za kraj

Znanje i iskustvo koje sam stekao u ovih godinu dana je neprocjenjivo. Nadam se da ću u budućnosti napisati još mnogo (ne)kvalitetnih postova. Wish me luck, and of course **Happy Birthay Edin's Blog!** :)

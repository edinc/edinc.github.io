---
layout: post
title:  "Stigao router"
date:   2011-04-01 15:53:34 +0200
categories: esej
---
Ukoliko niste pročitali predhodna dva članka o ovoj temi, možete to OVDJE učiniti.

Router je ustvari stigao još prije mjesec dana, ali radi raznih obaveza jednostavno nisam stigao napisati post. Nadam se da mi nećete zamjeriti.

Dakle, prije mjesec dana mi ujutro rano zvoni telefon. 'Dobar dan, BH Telecom. Zovemo vas da kažemo da su routeri stigli i da ćemo početi iste isporučivati čim prije stignemo' i poklopi slušalicu. Nisam stigao ni pitati kad? šta? Ali kontam doćiće brzo čim su zvali.

Pogrešno sam kontao, prođe 4-5 dana, a nigdje ništa. Morao sam ići van grada, tako da sam se odlučio da zovnem i vidim 'gdje zapelo'. Nakon 5 prebacivanja po linijama konačno se javio glavni montažer za Mostar.

Objasnio sam gospodinu da moram ići, te ima li kakav način da se taj proces malo ubrza. Iznenadio sam sa reakcijom. Kaže 'najbolje bi bilo da dođeš sa starim routerom do nas i mi ćemo ti odmah dati novi'. Kontam se prvi pametan čovjek od kako je krenula ova stvar s zamjenom routera. Mislim, čuo sam od ljudi da npr. u Tuzli samo odu do poslovnice i odmah im zamijeni router. Ali kad sam to rekao ovdje u Mostaru odmah su mi odgovorili da to nije moguće.

Iduće jutro ubacim stari router u kesu i pravac poslovnica. Portiru kažem zašto sam došao. On okrenu' par brojeva i dođe neki gospodin. Reko zvao sam juče, rekli ste mi da dođem. Razmišlja i razmišlja, pa reče: 'možemo li mi tebi doći u petak, i postaviti router' (nije mi jasno šta su namjeravali postavljati, ali et'). Ja mu kažem da idem van grada, i da ne znam kad ću biti u Mostaru, i još na to dodam da su mi rekli da mogu zamijeniti router u poslovnici.

'Imamo jedan mali problem. Cura koja to konfiguriše trenutno nije tu' reče. Kažem da to nije nikakav problem, studiram informatiku, znam ga sam konfigurisati. Odjednom mu se ukaza ogroman kez. Kaže 'odlično, idem ja odma po njega'. Ja sam ovaj izljev dragosti shvatio kao 'svaka ti čast što si nam oduzeo bar malo posla'.

Nakon nekoliko minuta se vraća s routerom. Slijedi dosadna papirologija koja se mora popuniti i to je to. Uspješno sam zamijenio stari router za novi wireless router :D (konačno!)

<img src="/assets/wlan_router_1.jpg" width="600" />

**Šta zaključujem iz ovog svog BHT slučaja?** Pa na kraju sam dobio ono što sam tražio, iako tek nakon 3 mjeseca. Da li se ovo sve moglo brže odraditi? Svakako da jeste. Da li je usluga mogla biti ljubaznija? O ovome ne trebam ni pričati. Šta je razlog nezainteresovanosti i neinformisanosti samih uposlenika? Teško pitanje, razloga može biti mnogo. Jedno je sigurno, radi plata nije, dovoljno su im velike. Možda je radi toga što je 80% zaposlenih tu radi familijarnih i političkih veza itd. Drugim riječima, dolaze raditi nestručni ljudi. Ali je ovo tema o kojoj se može dosta pisati i diskutovati, što sad svakako neću raditi.

Neki su me čak prozivali da nemam pravo tražiti zamjenu routera. Da sam potpisao ugovor u kojem stoji da imam taj i taj router, što uopšte nije tačno. U ugovoru nema rečenice u kojoj nešto piše o routeru odnosno opremi za internet.

Ovo, što mi je router stigao, im je najbolji dokaz da sam imao pravo tražiti tu zamjenu :)

Toliko od mene i BH Telecoma, bar zasad. Možda doživim još koje ružno iskustvo s njima.

**Idemo prvi, ali mislimo sitno!**

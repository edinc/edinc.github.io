---
layout: post
title:  "Kako konzumiram sadržaj sa interneta"
date:   2013-09-12 15:53:34 +0200
categories: arhiva
---
Već neko vrijeme nisam ovdje ništa objavio. Razloga je mnogo. Od volje, do promjene posla i fokusa na neke druge stvari. Nakupilo se dosta nekih stvari o kojima bih mogao pisati, ali jednostavno dinamični protekli mjeseci mi nisu dali da spojim sve te misli u jednu cjelinu, ali se situacija malo smirila i nadam se da će tekstovi opet biti redovniji. Činjenica da nisam pisao nije značilo da svo ovo vrijeme nisam čitao. Čitao sam dosta (kao i do sad) i svašta. I to me navelo na razmišljanje kako ljudi ustvari danas konzumiraju vijesti i nove informacije. U narednim redovima ću Vam dati nekoliko servisa i stranica na kojih sam najviše pročitao zanimljivih stvari, priča i činjenica. Siguran sam da će se među ovim servisima naći i nekoliko koji će biti zanimljivi, i iz kojih ćete čuti nešto novo i interesantno.

Do prije možda godinu dana glavni izvor vijesti mi je bio RSS i jako popularni Google Reader, koji je nažalost u julu ove godine ugašen od strane Googlea. U njemu sam tokom vremena skupio feedove najdražih mi portala i blogova i pratio sadržaj kako izlazi. No, tokom vremena su mi same vijesti postale pomalo dosadne i nedovoljne. Zanimala su me mišljenja drugih ljudi, neka dublja forma i suštinski drugačiji tekstovi od pukih činjenica. Našao sam nekoliko alternativa, koje bih generalno mogao podijeliti u dvije grupe: agregatori i newsletteri.

**Napomena**: Sav sadržaj servisa i stranica koje slijede je na engleskom jeziku.

## Agregatori

Sama suština agregatora leži u tome da prikuplja određeni sadržaj, koji potom prikazuje na jednom mjestu, tako da je on lako vidljiv i pretraživ.

**Reddit**

Popularni [Reddit], ili kako ga još zovu 'početna stranica interneta', je agregator sadržaja koji postavljaju njegovi korisnici. Nakon toga drugi korisnici mogu da 'glasaju' za taj sadržaj kako bi on bio što vidjliviji ili nevidljiviji. Podijeljen je na tematske cjeline, tzv. 'subreddite' kojih ima preko 6000 hiljada aktivnih. Tu možete naći sve od [zanimljivih slika], [video klipova], [tehnologije] i [nauke]. Prava draž Reddita je ustvari njegova zajednica, odnosno komentari korisnika na određene sadržaje. Ukucajte u pretragu nešto što Vas zanima i sigurno ćete naći odgovarajući subreddit i naletiti na nešto što još niste znali. Samo se pazite, jako je zarazno, posebno ako zaronite u komentare. Dok trepnete prođe i nekoliko sati.

**Hacker News**

[Hacker News] je po principu vrlo sličan Redditu. Isti je sistem objavljivanja linkova i glasanja zajednice kako bi 'najbolji' sadržaj došao do izražaja. Tehnički i vizuelno je dosta jednostavniji i ovaj agregator je više fokusiran na tehničke stvari, kao recimo programiranje, dizajn i startup kulturu. Vrlo malo je ustvari pravih vijesti, većinom su to blog postovi, razna otkrića autora i mišljenja na određenu temu. Ako vas zanimaju neke od maloprije pomenutih temi onda Vam je Hacker News obavezno svakodnevno štivo uz kafu.

**Techmeme**

Još jedan agregator vijesti, ali sa malo drugačijim pristupom. [Techmeme] ima svoje moderatora koje svakodneno pretražuju internet tragajući  za vijestima koji imaju najveći buzz (odjek na društvenim mrežama). Vijesti se najviše vrte oko mainstream tehnoloških vijesti i startup scene u Sjedinjenim Državama, pa ako je to tematika koja Vas zanima, Techmeme će biti mjesto koje ćete zasigurno svakodneno posjećivati.

**Digg**

Prethodnik Reddita, koji je u svoje vrijeme bio prekretnica konzumiranja sadržaja. [Digg] je uveo koncept da korisnici postavljaju linkove i glasaju za iste. Ali radi lošeg vođenja kompanije i nekoliko loših poteza, Reddit ga je jednostavno pregazio. I tako je Digg počeo lagano da stagnira a Reddit je preuzeo tržište. Tek nakon kupovine Digga od strane kompanije [Betaworks] i potpunog redizajna stranice, te poboljšanja korisničkog iskustva, Digg je opet krenuo povećavati broj svojih korisnika i opet zauzeo mjesto u vrhu stranica koje akumuliraju sadržaj. Na njemu ćete naći mnogo zanimljivih članaka i priča i zbog njegovog dobrog i intuitivnog dizajna ćete se sigurno često vraćati da provjerite ima li novog i zanimljivog sadržaja.

## Newsletteri

Newsletter je vid sadržaja koji u određenim vremenskim intervalima dobivate putem maila. Zasigurno su prije bili dosta popularniji, dok nije bilo raznih Facebooka, Twittera i drugih društvenih mreža, ali ni zbog toga nisu izgubili na kvalitetu sve dok znate kakav sadržaj tražite. Vašem autoru odgovara ovakav vid konzumacije sadržaja jer mu on 'sam dođe'. Newsletteri koji vašem autoru stižu u Inbox su sljedeći:

- [Now I Know] svakodnevno donosi zanimljive činjenice i priče za koje vjerovatno niste čuli do tad. Priključite se preko 100 000 njegovih pretplanika i uživajte svaki dan u nekoj uzbudljivoj priči.
- [NextDraft] je jedan od najpopularniji newslettera. Izlazi svakim radnim danom. Vijesti su jako dobro probrane i uvijek ćete među 6-10 članaka naići na bar 2 koja su vrijedna izdvojenog vremena.
- [The List Serve] ima malo drugačiji koncept. Svakim danom jedan od njegovih 25 000 preptlanika dobije priliku da podijeli nešto sa ostalim pretplatnicima. Skoro uvijek se tu nađu jako zanimljive priče iz života ljudi.
- [Links I Love] je mjesečni newsletter, za koji bi poželjeli da izlazi sedmično. Jako interesatni linkovi koje sigurno nećete naći sami.
- [Uncommon], kako mu i samo ime kaže, je newsletter sa malo drugačijim sadržajem i pogledima na stvari. Sigurno će Vam se svidjeti.
- [Brain Pickings] Vam jednom sedmično donosi najzanimljivije linkove iz umjetnosti, nauke, dizajna i historije. [Ovako nešto] možete očekivati.

## Medium

Namjerno sam [Medium] ostavio kao posljednjeg i njega posebno izdvojio. Medium je startup osnivača Twittera, koji uz pomoć njega pokušavaju promijeniti način na koji ljudi konzumiraju sadržaj. Suština Mediuma je da je on platforma za pisanje i konzumiranje sadržaja. Ovdje korisnici pišu članke (za razliku od Reddita, Digga itd., gdje zajednica samo postavlja članke). Također mogu dozvoliti drugim korisnicima da im pregledaju članke prije objave i isprave određene dijelove. Svakodnevno izlazi nekoliko članaka u kojima ćete uživati. Korisnici, kroz razne teme, dubinski analiziraju stvari u svojim tekstovima. Kada želim da malo odmorim i pročitam nešto dobro otvorim Medium.

Nadam se da ćete u ovoj listi naći nešto što Vama odgovara i iz čega ćete naučiti nešto novo. **Kako Vi konzumirate sadržaj? Podijelite svoje omiljene izvore u komentarima**.

[Reddit]: https://www.reddit.com/
[zanimljivih slika]: https://www.reddit.com/r/pics/
[video klipova]: https://www.reddit.com/r/videos/
[tehnologije]: https://www.reddit.com/r/technology/
[nauke]: https://www.reddit.com/r/science/
[Hacker News]: https://news.ycombinator.com/
[Techmeme]: http://www.techmeme.com/
[Digg]: http://digg.com/
[Betaworks]: https://betaworks.com/
[Now I Know]: http://nowiknow.com/
[NextDraft]: http://nextdraft.com/
[The List Serve]: http://thelistserve.com/
[Links I Love]: http://forms.aweber.com/form/71/876507671.htm
[Uncommon]: https://uncommon.cc/story
[Brain Pickings]: https://www.brainpickings.org/index.php/newsletter/
[Ovako nešto]: http://us2.campaign-archive1.com/?u=13eb080d8a315477042e0d5b1&id=d580cfe501
[Medium]: https://medium.com/

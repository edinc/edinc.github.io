---
layout: post
title:  "Dokle više dragi BHTelekomu?"
date:   2011-01-28 15:53:34 +0200
categories: esej
---
Prije nekih mjesec i pol dana sam odlučio da zamjenim svoj stari router za wireless router. Dva laptopa i mobitel koji podržavaju wireless, pa mi nekako bi logično da iskoristim tu „uslugu“.

<img src="/assets/BHTelecom_1.jpg" width="600" />

Naravno odmah sam otišao u poslovnicu u Mostaru, jer im naravno online zahtjevi ne rade. Na šalteru prosijed čiko srednjih godina. Na moje pitanje „da li imate wireless routera na stanju, da zamjenim svoj stari router za novi wireless“ ko iz topa odgovara „šta ti je to?“. Dobro, skontam da mu engleski i tehnika nije jača strana, pa ga pitam „imate li modema za bežični internet“, na šta će on „ah to, nema toga“. Stojim onako iznerviran, nit više znam šta bi ga pitao, nit šta bi mu rekao.

Sreća zaposlenik na susjednom šalteru je primjetio da nešto nije uredu, pa se on ubacio u razgovor. Kaže „morate predati zahtjev za promjenu routera, ali nažalost nam je nestalo isprintanih zahtjeva pa ćemo vam napisati na običnom listu papira“. Odmah sam znao da taj „obični list papira“ nikad neće doći nigdje, ali čovjek ko čovjek opet ima neke nade.

<img src="/assets/BHTelecom_2.jpg" width="600" />

I tako prođe mjesec dana, a mog wireless routera nigdje (što me uopće ne čudi). Zaputim se ponovo u poslovnicu. Lijepo objasnim da sam predao zahtjev tad i tad, ali još ništa. Ovoga puta je za šalterom bila gospođa srednjih godina. Njen odgovor „nije do nas, mi smo proslijedili zahtjev“. Reko dobro, ali ja na to već čekam mjesec dana. „Izvinite, ne možemo vam pomoći. Ali ako želite možete popuniti još jedan zahtjev“. Isfrustriran, pristanem (ovaj put su barem imali isprintanih zahtjeva).

Sad već nakon mjesec i 15 dana, i dva poslana zahtjeva totalno gubim strpljenje. Naravno, opet odem u poslovnicu. Objasnim sve lijepo, kaže mi čiko na šalteru „treba vam zahtjev“. Reko već sam dva poslao. Onako zbunjen reče „pa ovdje kod nas ne dolaze ti routeri, morate otići u glavnu poslovnicu“. Odem u navedenu poslovnicu. Po ko zna koji put opet sve lijepo obajsnim. Odgovor „ne dolaze nama nikakvi routeri/modemi, to vam je sve stiže u poslovnicu u kojoj ste bili maloprije“!

Pa ko koga ovdje ......? Prvo me „bombarduju“ zahtjevima, da bi me nakon toga slali po raznim poslovnicama ko' kakvog psa. Naravno, najlakše je posao prebaciti na drugog.

Moj sljedeći korak je bio slanje mailova. Poslao sam ih par. Nikad odgovora ni na jedan.

I tako sam na kraju, poražen, krenuo pisati ovaj post pitajući se kad će naš dragi BHTelekom krenuti zapošljavati kompetentne i odgovorne ljude? Kad će krenuti odgovarati na mailove? Zašto ih korisnici moraju, često i mjesecima, moliti za usluge?

Računi naravno stižu redovno. Prvi su također i kad treba kopirati ličnu kartu za neki NOVI ZAHTJEV. Razmišljam se da im ponesem idući put koju skriptu, pa da mi je kopiraju, jer to zaista odlično rade!

I za kraj, naravno: **Idemo prvi, dajemo više!** Aha, kako da ne?!
